# nyitólapra  x
25 éves a Fővárosi Protestáns Kántorátus

Az alapításkor három együttes alkotta a Fővárosi Kántorátust: a Szent István Bazilikában szolgáló és a Budapesti Énekes Iskolához köthető katolikus, valamint a kelenföldi protestáns „ágazat”. Azóta több helyen alakultak rokon célokat ápoló együttesek: a reformátusok Budafokon 2004 óta, a Kálvin téren 2006 óta havonta énekelnek vesperát. A Gödöllői Premontrei Kántorátus 2009-től, a Belvárosi Kántorátus 2018-tól végez rendszeres szolgálatot. Ferencvárosban 2011-ben alakult evangélikus kántorátus, több vidéki városban (például Orosházán és Szombathelyen) pedig a nagyobb ünnepekhez kötve tartanak zsoltározó alkalmakat.
A kelenföldi együttes specifikuma, hogy az utánpótlást biztosító intézményrendszer felépítése nélkül sikerült mindeddig fenntartani a heti rendszerességű, többszólamú tételekkel gazdagított liturgikus szolgálatot.

Mi minden fért bele ebbe a 25 évbe? Röviden szólva 100 ember – 440 önálló mű – korál- és genfizsoltár-feldolgozások 80 szerzőtől – 900 vespera (abból mintegy 800 Bence Gábor alapítókarnagy vezetésével). Ezek jelentik az együttes hétköznapjait.
Az együttes szolgálatának fókusza az élő zenei imádság, mely hangzóanyagként csak töredékes lenyomatként adható vissza. Lejátszási listáinkon 25 évre visszatekintő válogatást és friss felvételeket egyaránt kínálunk.
Az önállóan elhangzott művek jegyzéke nem csak a repertoárválasztás súlypontjaiba és egyre bővülő forrásaiba nyújt betekintést, de a szólam-összeállításból az együttes életének változatos időszakai is kirajzolódnak. A gazdag motettaanyag más felekezetű kollegák számára is gondolatébresztő lehet.
A rendszerint alternatim módon énekelt korál- és genfizsoltár-feldolgozások szerzőit jegyzékszerűen közöljük. A kántorátustagok generációinak névsora minden olyan énekest tartalmaz, aki egynél több alkalommal részt vett a szolgálatban.
A huszonöt év alatt kiemelt események is kísérték a kántorátus útját: önálló hangversenyek, ünnepi szolgálatok, szakmai bemutatók és tematikus sorozatok mellett zenésztársakkal, más együttesekkel közös kisebb-nagyobb vállalkozásokban is részt vettünk ökumenikus, nemzetközi és hazai körben.
A közölt anyag a teljes igényére való törekvéssel, a rendelkezésre álló források alapján készült. Az ünnepi összeállítás készítésében munkatársaim voltak Isó M. Emese, László Dávid és Nagy Szabolcs. Köszönet a kelenföldi énekkari napló gondos vezetéséért az adott időszakban Ittzés Andrásnak és Gadóné Kézdy Editnek, a kántorátus motettaanyagának rendszerezéséért az adott időszakban Ecsedi Klárának, továbbá a Magyar Egyházzenei Társaság és a Magyar Rádió munkatársainak, Aradi György fasori evangélikus lelkésznek, valamint Marton Tamás egykori Szélrózsa-szervezőnek, akik aktívan hozzájárultak a gyűjtőmunkához.
Végül néhány személyes mondat: alapító énekesként az évek során rengeteget tanulhattam elsősorban stílus- és repertoárismeret terén. Az együttes vezetőjének lenni azonban mást is jelent: egész héten foglalkoztat a vasárnap igerendje és az arra való zenei reflektálás. A megvalósítás sokféle gondja közt ez az igazi ajándék ebben a szolgálatban.

Pap Kinga Marjatta
 
# Hangzóanyag menüpont #
A 25 év során elhangzott zenei anyag szerény lenyomataként két lejátszási listát ajánlunk figyelmükbe.

## Kántorátus25 ##
Az 1996-tól 2020-ig ívelő válogatásban található teljes vespera éppúgy, mint magyarázatos koncert, ősbemutató vagy kalózfelvétel. A zenei felvételek sorát néhány korabeli interjú teszi változatossá. A felvételek nem hangnemi vagy egyházi év szerinti logikai sorban, hanem időrendben követik egymást. A különböző archív forrásokból származó felvételek technikai adottságai eltérőek.

## Kántorátus nőikar 2020 ##
A Mendelssohntól időben előrehaladva kortárs észt, finn, japán feldolgozásokat valamint magyar szerzőket felvonultató tételsor az advent–karácsony–vízkereszti ünnepkör anyagából válogat. A felvétel 2020. november 14-én készült.


# Önálló művek lead #
A kelenföldi vesperáknak kezdettől minden alkalommal szerves részét képezi egy igényes motetta – mely a kezdeti elképzelések szerint az egyházi év megfelelő időszakában változatlanul ismétlődött. Az igeolvasás után gyakran szerepeltek evangéliumi motetták, 2007 adventjétől alkalmanként, 2009 őszétől pedig rendszeresen a „bevonuló ének” helyén is elhangzik egy további önálló kórusmű. Az önállóan elhangzott művek jegyzéke nem csak a repertoárválasztás súlypontjaiba és egyre bővülő forrásaiba nyújt betekintést, de a szólam-összeállításból az együttes életének változatos időszakai is kirajzolódnak.

# Korál- és genfizsoltár-feldolgozások szerzői lead #
A kelenföldi vesperák kezdő- és záróéneke valamint a himnusz helyén többnyire az Evangélikus énekeskönyv és a Gyülekezeti liturgikus könyv koráljai kapnak helyet – ezzel is segítve a gyülekezet aktív bekapcsolódását. A zsoltározás recitált formája mellett kezdettől jelen vannak a genfi zsoltárok. Az általában alternatim módon énekelt korál- és genfizsoltár-feldolgozások szerzőit jegyzékszerűen közöljük.

# A Fővárosi Protestáns Kántorátus tagjai lead #
Az együttesbe az évtizedek során számos irányból érkeztek aktív szolgálattevők. A gyülekezethez kötődő gyakorlott kórusénekesek mellett sokan a Deák Téri Evangélikus Gimnázium valamint a Magyarországi Evangélikus Egyház Kántorképző Intézetének (volt) diákjai. A Liszt Ferenc Zeneművészeti Egyetem egyházzene tanszakának protestáns hallgatói és az Evangélikus Hittudományi Egyetem kántorszakos hallgatói számára gyakorlati helyként is működik az együttes – néhányan közülük a kötelező időszak lejártával is az együttes szolgálói maradtak. A kántorátustagok generációinak névsora minden olyan énekest tartalmaz, aki egynél több alkalommal részt vett a szolgálatban.

# Kiemelt események lead #
A hetenkénti vesperaszolgálat mellett kiemelt események is kísérték a kántorátus útját: önálló hangversenyek, ünnepi szolgálatok, szakmai bemutatók és tematikus sorozatok mellett zenésztársakkal, más együttesekkel közös kisebb-nagyobb vállalkozásokban is részt vettünk ökumenikus, nemzetközi és hazai körben. Az évek során jelen lehettünk az emberi élet fordulópontjain: a kántorátus egyaránt szolgált keresztelőn, esküvőn, örömteli születésnapi alkalmakon és temetési búcsúztatáson.

# Elérhetőség menüpont #
A Fővárosi Protestáns Kántorátus együttese a tanév minden vasárnapján 18 órakor többszólamú tételekkel díszített vesperát énekel a kelenföldi evangélikus templomban (XI. Bocskai út 10.). Minden érdeklődőt szeretettel várunk!
Szolgálati beosztás a gyülekezet honlapján: https://kelenfold.lutheran.hu/alkalmaink/istentiszteletek/ 

Az együttes folyamatosan várja az egyházi szolgálat iránt elkötelezett, jó hangú, biztos kottaolvasó énekesek jelentkezését vegyeskari felállás minden szólamába.
A kántorátus vezetője Pap Kinga Marjatta (kuninga@gmail.com).

Fb-oldal: https://www.facebook.com/pages/category/Musician-Band/F%C5%91v%C3%A1rosi-Protest%C3%A1ns-K%C3%A1ntor%C3%A1tus-2489253114423466/
